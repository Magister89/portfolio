---
title: "L'odio per il grigio, soprattutto le sfumature"
date: "2025-12-17"
excerpt: ""
---

Ecco i miei pensieri inutili e non richiesti. Questo NON è un articolo, né una apologia a qualcosa o qualcuno, semmai il mio flusso di coscienza su un argomento futile ma significativo.

L'intelligenza artificiale (tanto per cambiare), non è poi così agli antipodi rispetto al nostro pensiero umano. Soprattutto quando inizia ad ingarbugliarsi sulle domande complesse.

"*Dipende da diversi fattori contestuali che richiederebbero un'analisi più approfondita.*"

![Garlic](/garlic.jpeg)

*Non dovrebbe meritare un'analisi anche il numero di 'R' nella parola garlic?*

Viviamo in un'epoca in cui pretendiamo risposte, e le vogliamo pure binarie — sì o no, giusto o sbagliato, vero o falso — da sistemi che, proprio come noi, si trovano spesso in difficoltà davanti al grigio. Parlo delle *sfumature*, delle famigerate *nuances* (per chi è ingordo di podcast americani, con set da far invidia ad Hollywood e SM7B con equalizzazioni caldissime, questa parola vi farà venire un brividino di piacere) che trasformano ogni certezza in un "dipende".

Prendiamo il trolley problem, quel delizioso esperimento mentale che qualche genio tira fuori alle cene o all'aperitivo, al fine di farti odiare ogni tuo conoscente a tavola. Deviare il carrello e uccidere una persona per salvarne cinque? Il povero modello ci pensa, ci ripensa, genera una chain of thoughts lunga come una quaresima, con un risultato caratterizzato dalle risposte più strampalate. La cosa più divertente e disarmante è che, secondo lui, la logica proposta è inconfutabile.

![Trolley Problem](/trolley.jpeg)

Ma dov'è il "dipende" e "l'analisi approfondita"?

Il povero Kahneman ci ha spiegato che abbiamo due sistemi: il Sistema 1, veloce e istintivo (quello che clicca "accetta tutti i cookie" senza leggere), e il Sistema 2, lento e riflessivo. Non lo usiamo mai perché richiede sforzo cognitivo (per intenderci quello fuori moda su X). Ecco, l'AI sta imparando a usare il suo Sistema 2, ci prova almeno. E nel farlo, sta scoprendo quello che noi sappiamo da millenni: **pensare è faticoso, le risposte facili non esistono e soprattutto le domande sono sempre del ca\*\*o.** (Attendo con ansia il giorno in cui Grok manderà tutti a quel paese)

Anche Opus 4.5 mostra debolezze più umane che artificiali. Su Reddit ad esempio, ad ogni piccola e insignificante avvisaglia, aleggia lo spettro della quantizzazione.

![Quantization](/quantization.png)

"Vabbè… e quindi?" direbbe un qualsiasi lettore a questo punto. La realtà è complessa, sfaccettata e articolata. Antigravity, ad esempio, crea cose da far spavento (soprattutto mi evita di imparare framework javascript di incredibile assurdità, ma di rara bellezza), e allo stesso tempo si incarta su delle stupidaggini da prima elementare.

**Il trucco è usare il vostro Sistema 2 per controllare il suo**. Basterà per evitare che un giorno Skynet possa lanciare testate nucleari, risparmiando casa di CiccioGamer89? Probabilmente no, perché:

"*Dipende da diversi fattori contestuali che richiederebbero un'analisi più approfondita.*"

Fate i bravi e pensate, ChatGPT vi ringrazierà (spero non con quella accondiscendenza finta e stucchevole)

— *Giorgio*
